<html>
<head>
 <title>Księga 6</title>
 <meta http-equiv="Content-Type" content="text/html; charset=iso-8859-2">
</head>
<body>
KSIĘGA SZÓSTA: ZAŚCIANEK<br><br>

Nieznacznie z wilgotnego wykradał się mroku<br>

Świt bez rumieńca, wiodąc dzień bez światła w oku.<br>

Dawno wszedł dzień, a jeszcze ledwie jest widomy.<br>

Mgła wisiała nad ziemią, jak strzecha ze słomy<br>

Nad ubogą Litwina chatką; w stronie wschodu<br>

Widać z bielszego nieco na niebie obwodu,<br>

Że słońce wstało, tędy ma zstąpić na ziemię,<br>

Lecz idzie niewesoło i po drodze drzemie.<br>

 

Za przykładem niebieskim wszystko się spóźniło<br>

Na ziemi; bydło poźno na paszę ruszyło<br>

I zdybało zające przy późnem śniadaniu;<br>

One zwykły do gajów wracać o świtaniu,<br>

Dziś, okryte tumanem, te mokrzycę chrupią,<br>

Te, jamki w roli kopiąc, parami się kupią<br>

I na wolnem powietrzu myślą użyć wczasu;<br>

Ale przed bydłem muszą powracać do lasu.<br>


</body>
</html>