<html>
<head>
 <title>Księga 9</title>
 <meta http-equiv="Content-Type" content="text/html; charset=iso-8859-2">
</head>
<body>
KSIĘGA DZIEWIĄTA: BITWA<br><br>

A chrapali tak twardym snem, że ich nie budzi<br>

Blask latarek i wniście kilkudziesiąt ludzi,<br>

Którzy wpadli na szlachtę, jak pająki ścienne<br>

Nazwane k o s a r z a m i na muchy wpółsenne:<br>

Zaledwie która bzyknie, już długimi nogi<br>

Obejmuje ją wkoło i dusi mistrz srogi.<br>

Sen szlachecki był jeszcze twardszy niż sen muszy:<br>

Żaden nie bzyka, leżą wszyscy jak bez duszy,<br>

Chociaż byli chwytani silnymi rękoma<br>

I przewracani jako na przewiąsłach słoma.<br>

 

Tylko jeden Konewka, któremu w powiecie<br>

Nie znajdziesz równie mocnej głowy przy bankiecie,<br>

Konewka, co mógł wypić lipcu dwa antały,<br>

Nim mu splątał się język i nogi zachwiały,<br>

Ten, choć długo ucztował i usnął głęboko,<br>

Dawał przecie znak życia; przemknął jedno oko<br>

I widzi! istne zmory! dwie okropne twarze<br>

Tuż nad sobą, a każda ma wąsów po parze;<br>

Dyszą nad nim, ust jego tykają wąsami<br>

I czworgiem rąk wokoło wiją jak skrzydłami;<br>

Zląkł się, chciał przeżegnać się: darmo rękę chwyta,<br>

Ręka prawa jak gdyby do boku przybita;<br>

Ruszył lewą, niestety! czuje, że go duchy<br>

Spowiły ciasno, jako niemowlę w pieluchy;<br>

Zląkł się jeszcze okropniej, wnet oko zawiera,<br>

Leży nie dysząc, stygnie, ledwie nie umiera!<br>
</body>
</html>